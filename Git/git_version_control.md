# Versiebeheer en Werken met Git

## Wat is versiebeheer?
Versiebeheer is een manier om de geschiedenis van je code op te slaan, zodat je altijd kunt teruggaan naar een vorige versie als er iets misgaat. Zie het als een “opslagplaats” waar elke verandering die je maakt, netjes wordt bijgehouden.

**Een vergelijking**
Stel je voor dat je een videogame speelt en een moeilijk level moet halen. Wat doe je? Je slaat het spel op voordat je een grote beslissing neemt. Als het misgaat, kun je terug naar je vorige save en opnieuw proberen.

Versiebeheer werkt net zo: elke keer dat je een belangrijke aanpassing maakt aan je code, "sla" je die op. Als je later ontdekt dat er een fout in zit, kun je terug naar een vorige versie in plaats van alles opnieuw te doen.

**Waarom versiebeheer voor ons programmeurs belangrijk is?**
- **Teruggaan in de tijd**: Als je een fout maakt, kun je altijd terug naar een werkende versie.
- **Samenwerken**: Meerdere programmeurs kunnen aan hetzelfde project werken zonder elkaars werk te overschrijven.
- **Experimenteren zonder risico**: Je kunt nieuwe functies uitproberen in een aparte versie (branch) en alleen doorvoeren als het goed werkt.

## Git

Het versiebeheersysteem dat wij als programmeurs gaan gebruiken is **Git**. 

**Hoe werkt Git?**

Hier zijn alvast enkele kernbegrippen waar je op de hoogte van moet zijn wanneer je met Git aan de slag wil gaan:

   1. `Repository (Repo)` – Een map waarin al je projectbestanden en hun versies worden bijgehouden.
   2. `Commit` – Een "save point" in je project. Je slaat een momentopname van je werk op.
   3. `Branch` – Een aparte versie van je project waarin je nieuwe ideeën test zonder de originele versie te veranderen.
   4. `Merge` – Het samenvoegen van een branch met de hoofdlijn van het project.
   5. `Push & Pull` – Werken met een online opslagplaats (GitHub, GitLab) zodat je met anderen kunt samenwerken.

